
Het Boven.land team Bert en Jenny reist in het stormachtige najaar van 2021 door het Nederlandse landschap op zoek naar residuen die de drang tot kopen van Nederlanders in het landschap nalaten. Het is de tijd van de corona pandemie en de aanloop naar de tweede (semi) lockdown van het jaar. Al ingezette trends in ons koopgedrag zetten door: meer online kopen, hogere verwachtingen van service als snelle levering en gratis retourneren, leegloop van winkelcentra en schaalvergroting. Nederland is na de wederopbouw van de jaren vijftig een verzorgingsstaat geworden en de toenemende welvaart zorgt voor een consumptiemaatschappij. Waar en hoe zien we de consequenties hiervan terug in de kaart van Nederland en in het landschap? We laten ons informeren door deskundigen, verzamelen data en bepalen onze koers. De Boven.land terreinwagen - Suzuki Samurai - is volgepakt met ons en de roze Boven.land stip die wel op elke locatie gaan plaatsen. We gaan een paar dagen op verkenning.  Een reis door Brabant, Zeeland en Zuid Holland. Langs shopping- malls, buurtwinkels, en de grote anonieme hallen van de distributiecentra langs de snelweg.


Tijdens onderzoek naar de geschiedenis van de winkelcentra in Nederland stuiten we op een ambitieus project in Leidschendam met de  imposante naam Westfield Mall of the  Netherlands. We maken een afspraak met de Project Director en zetten koers van Amsterdam naar het zuiden. De reis is begonnen.
Eerst was er winkelcentrum Leidsenhage, een groot maar niet bijzonder indrukwekkend overdekt winkelcentrum in Leidschendam, een uit velen. Maar toen kwamen projectontwikkelaar Unibail-Rodamco Westfield en project-director Teun Koek met het plan voor vernieuwing en vergroting naar het model van de gelijknamige Mall of Scandinavia in Stockholm en Mall of Europe in Brussel. In maart 2021 wordt Westfield Mall of the Netherlands geopend, “ een retailrevolutie” . En dan is het nog niet definitief af. Want eigenlijk is het als de Basiliek Sagrada Familia van architect Gaudi in Barcelona: het is nooit af, je blijft verbouwen aldus projectleider Teun Koek. Deze uitspraak is tekenend voor de ambitie en het enthousiasme van de man die verantwoordelijk is voor de voortgang van dit project. Na een twee uur durende powerpoint presentatie en rondleiding zijn Bert en ik om: het overdekte winkelcentrum van Westfield is het summum van een koopbeleving. En we hebben weer veel geleerd : over infrastructuren en, jawel daar is die weer: het Christallermodel dat zo bepalend is voor de Nederlandse retail en waar elke deskundige over begint, over de stadscentra, regionale centra,stadsdeelcentra en over de invloed van de Nederlandse huurwetgeving die vernieuwing en innovatie bijna lijkt te ontmoedigen. Kortom alles wat je altijd al wilde weten over retail maar nooit durfde vragen….Totdat je de experts tegenkomt als GertJan Slob van Locatus, de dataleverancier voor retail in Woerden. Die heeft alle data over winkels, winkelgebieden en passanten.
En nu dus Teun Koek.


Een winkelcentrum van Westfield is als een arena vol ervaringen. Hier is winkelen geen noodzakelijke bezigheid waarbij transacties plaatsvinden, maar een leuk dagje uit en een belevenis voor het hele gezin. De eigenaar van de Mall of the Netherlands, Westfield, een van oorsprong Australisch brand heeft een goede naam in de retail. Ze bezitten shoppingmalls’ in totaal dertien landen verdeeld over twee continenten. Hun kenmerk en kracht is dat ze alles in eigen hand houden; development, investment and operations. Online verkoop is relatief nieuw en neemt een steeds groter segment van de markt in maar de nieuwe consument heeft behoefte aan beide mogelijkheden tot kopen, zowel aan het gemak van online als aan de fysieke winkelervaring: de zogenaamde omnichannel consument. Project director Teun Koek verwacht dat binnen afzienbare tijd 30 tot 40 procent van de winkels zal verdwijnen. Problemen met leegloop doen zich vooral voor bij de regionale en stadsdeelcentra. De reikwijdte van de Westfield Mall is de hele grootstedelijke regio van de Randstad. Hun filosofie is dat je continu moet blijven doorontwikkelingen en vernieuwen. Doe je dat niet, ga je terugschakelen en vernieuw je niet dan eindig je met leegstand en sloop. Kernbegrippen voor de toekomst: grotere winkels met minder producten en meer beleving door de architectuur en service. Bestaande succesvolle voorbeelden hiervan zijn de Apple Store, Lego, M&M’s. Dit zijn allemaal zogenaamde monobrands. De oude multibrand winkels hebben het moeilijk.

De toekomst van winkelen ligt in de combinatie van online en fysiek en dat is waar Westfield in voorziet. Nederland ligt ten opzichte van andere landen achter in de retail waarin beleving centraal staat. Bij Westfield staat beleving juist centraal. De fysieke ervaring van een dagje uit waarbij Westfield biedt: BELEVING-SERVICE-GEMAK. Elke aandrang of reden voor de consument om naar huis te gaan wordt weggenomen om zo de potentiële koper zo lang mogelijk in huis te houden. En dat zeven dagen per week tot acht uur s avonds. Dus is er een magnetron om babyvoeding op te warmen, een moeder kind toilet voor gezamenlijk bezoek, maar liefst tien bioscopen, gekoelde kluisjes voor de net aangekochte verse waar, pop-concerten van bekende artiesten als John Mayer, een 'man cave’ in de vorm van een sportsbar om de man wiens vrouw winkelt bezig te houden. Krijg je honger? Dan kun je terecht in een van de vijfenveertig restaurants op de Dining Plaza. En last but not least: gratis parkeren op een van de vier overdekte parkeergarages met vierduizend parkeerplaatsen.

Architectuur als een beleving. In Leidschendam kozen ze voor de aanpak van architectenbureau MVSA  die een zijden shawl gebruikte als metafoor voor het ontwerp, als een tweede huid gedrapeerd over het lichaam: “A silk shawl inspired our sinuous makeover of a tired shopping centre, transforming it into a star destination.”
Alles dient luxe uit te stralen; de marmeren vloeren, de 7.5 m hoge pui en de eigen stijl voor elke winkel. In de in totaal tweehonderddertig winkels is een driedeling:

De eerste is genaamd Fresh, met het concept van lokale winkels met “fresh food” in hallen.
De tweede is de Designer Gallery voor de hippere winkels die het gevoel moet geven van het  bekende luxe winkelgebied van de Negen Straatjes in Amsterdam
En tot slot de Dining Plaza of “Hospitality Hotspot’ voor eten en vertier in de avond.

Teun Koek kan vol passie vertellen over de achtergrond en de ontwikkeling van Westfield. Hij legt graag uit waarom hij het project ook wel het Wonder van Leidschendam noemt. Een wonder is het inderdaad, dat er zo weinig bezwaren zijn gemaakt tegen de komst van dit toch wel heel grote, door sommigen misschien wel als megalomane beschouwde winkelcentrum van Amerikaanse proporties (200.000 m²). Volgens Koek wordt dit wonder van Leidschendam verklaart doordat Westfield samenwerkt met de bestaande lokale ondernemer. Ze geven voorlichting en overleggen, uiteraard met in het achterhoofd dat dit mogelijke bezwaren tegen de komst van Westfield tegengaat. En ze houden de buurtbewoners te vriend. Bijvoorbeeld door ze een prettig uitzicht te bieden op het winkelcentrum in de vorm van een hangende groene tuin aan de gevel.
 Enkele malen noemt Teun Koek het winkelcentrum in dezelfde regio, In de Bogaard in Rijswijk als voorbeeld hoe het je kunt eindigen met leegstand en sloop als je niet de filosofie van voortdurende vernieuwing en aanpassing volgt waarin hij zo heilig gelooft.
Wij pakken de Samurai en zetten koers naar Rijswijk.

In het masterplan van de gemeente Rijswijk voor Winkelcentrum In de Bogaard  en omgeving lezen we.: Samen naar een ‘groen, levendig woon-, winkel- en verblijfsgebied: een toekomstbestendig stadscentrum van Rijswijk’. Dit Masterplan  is in december 2019 afgerond. Nu, na de zomer van 2020 zouden de eerste resultaten zichtbaar moeten zijn op het Bogaardplein: vergroening en herinrichting. Als wij een bezoek brengen is het een vrijdag in het begin van november 2020, en het voelt als ver na de zomer. De regen en grijze lucht doet een flinke duit in het zakje wat betreft de troosteloosheid van het winkelgebied in centrum Rijswijk. Een begin van groen en levendigheid is ver te zoeken. Winkelpassage De Terp zou als eerste gesloopt worden en staat nu leeg in afwachting van de hamer. Wij hebben de neiging te denken dat er niet veel verloren gaat.
Winkelcentrum In den Bogaard was in de jaren zestig een van de eerste overdekte winkelcentra in Nederland (1963). In tegenstelling tot Westfield die geheel in het bezit is van Unibail-Rodamco, zijn de panden in Rijswijk in het bezit van verschillende eigenaren. Op tripadvisor is het meest gelezen commentaar naast de ongezellige sfeer door leegstand het betaald parkeren beleid wat mensen weerhoud om hier te winkelen. Teun Koek krijgt hier gelijk: wil je klanten houden, zorg dan altijd dat mensen gratis hun auto kwijt kunnen.

Er zijn ongeveer 185 winkels in het winkelcentrum In De Bogaard ,waarvan velen leegstaan. De gemeente Rijswijk wil het gebied ingrijpend veranderen, van een monotoon winkelgebied naar een multifunctioneel stedelijk centrum met sociaal maatschappelijke voorzieningen, groen en een woonwijk. Een grote ambitie, en dat is niet wat het informatiecentrum voor het masterplan uitstraalt. Gesloten wegens corona.

Het winkelgebied in Terneuzen centrum is gewaagd aan in de Bogaard in Rijswijk wat betreft leegstand. Tot onze enkels staan we in het water in de parkeergarage in Terneuzen. Het voelt bijna onrechtvaardig ten opzichte van deze stad dat we uitgerekend tijdens een na-zomerse storm en wolkbreuk hier een kijkje komen nemen in het stadscentrum. Het maakt het toch al zware gemoed bijna ondragelijk. Want de schoonheid die we in de tocht naar hier nog wel ontdekken in de gigantische industriegebieden en indrukwekkende zeesluizen, het landschap van het Verdronken Land van Saeftinghe. verandert hier in treurigheid. Terneuzen staat samen met onder meer Landgraaf en Kerkrade in Limburg bekend als de stad met de meeste leegstand. De ene na de ander winkel staat te huur, bijna meer dan dat er nog in gebruik zijn. We worden er niet vrolijk van. Daar kan zelfs een carnavaleske optocht waardoor we worden verrast en een kermis niet tegenop.
Maar eerlijk voelt het niet. De website van de stad Terneuzen noemt het een stoere havenstad en een stad die je moet ontdekken. Helaas gaan wij dat niet ervaren. We moeten door. Op naar Middelburg, de hoofdstad van Zeeland met een charmant centrum met markt van waaruit de winkelpromenades met de grote winkelketens ontspringen.  Maar ook met  kleinere zaken met een lange geschiedenis daarbuiten.
 We leerden namelijk nog iets van de eerder genoemde Gertjan Slob van Locatus. Er zijn nog acht videotheken over in Nederland, de meesten gestart in de hoogtijdagen van de videotheek, de jaren tachtig. Toen zaten ze op elke straathoek, de zaken waar je ondanks de vaak sjofele inrichting uren kon doorbrengen omdat je geen keuze kon maken. En waar de speciale hoek voor erotiek altijd wat ongemakkelijk voelde..
In Sittard zitten er maar liefst twee videotheken: Broadway Sittard en de Eroteek. De naam maakt de verleiding groot hierheen te gaan, maar uiteindelijk kiezen we toch voor een videotheek meer op de route, hier in Middelburg. Eigenlijk zouden ze geen videotheek meer moeten heten, want video’s worden er niet of nauwelijks meer verkocht of verhuurd. Want wie heeft er nu nog een videospeler in huis? Die is allang vervangen door de DVD . Maar eigenlijk is die ook allang verdrongen door de streamingdiensten. Dus hebben de alleraardigste eigenaren Özcan en Canan Yarar van Viduet-Film & Games in Middelburg nog maar vier of vijf klanten per maand die hiervoor naar hun zaak komen. De zaak die sinds 2016 in hun bezit is is nu meer een tabakshop. Langzaam maar zeker wil het echtpaar Yarar de schappen met dvd’s en video’s vervangen met andere waar. Wat dat precies gaat worden is niet helemaal duidelijk, nu zien we vooral veel kinderspeelgoed en plastic prullaria. Bij het afscheid krijgen we een mooi geplastificeerd visitekaartje waarop de  website
staat vermeld.  Als ik die later wil bezoeken krijg ik echter de melding dat de server onvindbaar is.

Dat er winkeleigenaren zijn die hun dagelijks leven doorbrengen in hun zaak als de familie  Yarar doet, en die zo klantvriendelijk zijn dat we zelf eens chocoladereep  cadeau krijgen bij vertrek is  ontroerend. We hopen op een goede toekomst voor Viduet en trekken dieper Zeeland in op zoek naar een buurtsupermarkt die net als Viduet gerund wordt door een familie.
Het lawaai van de motor van de Samurai komt met moeite boven het storm geraas  uit maar brengt ons toch weer veilig op de volgende bestemming, de buurtsupermarkt van Ijzendijke buurtsupermarkt van Ijzendijke.  We zijn naar dit punt in Zeeuws Vlaanderen gereden omdat de buurtsupermarkt in Ijzendijke het grootste buurt bereik lijkt te hebben, de dichtstbijzijnde andere supermarkt bevindt zich op grote afstand. Ze komen dan ook van heinde en verre hier hun boodschappen doen, de parkeerplaats staat vol met auto’s met Belgische nummerplaten. De producten zijn hier beter en goedkoper, aldus een winkelmedewerkster op als we hier naar vragen.
Ons oog valt bij binnenkomst direct op een affiche met de tekst:” Breaking News: Jan & Tiny van supermarkt Plus Buysse in IJzendijke geven het “stokje” door.”

Jan & Tiny Poisonnier stoppen met de kruidenierszaak, 57 jaar na de oprichting. Het portret van het echtpaar prijkt nu nog op de gevel. Ze namen de zaak over in 2004 van de ouders van Tiny. Moeder Annie Buysse startte in 1963 op een andere locatie met een kleine kruidenierszaak. De zaak kwam onder verschillende vlaggen:, van Grosco, IFA, Centra, MikroMarkt, Kopak werd het een C1000 en vervolgens dus een Plus Briljant Supermarkt, een coöperatieve organisatie met ruimte voor het zelfstandig ondernemerschap. Aandacht, kwaliteit, Lokaal en Verantwoord zijn altijd de kernwaarden van Tiny & Jan geweest. Maar nu moeten ze stoppen en staat er een interim aan het hoofd. De zaak gaat terug naar Plus,het personeel blijft.
Het afscheid moet aangepast vanwege Corona. Geen koffie met gebak, geen borrel of biertje maar…. Het laatste weekend van Jan & Tiny krijgt de klant die meer besteedt dan €25,00 boodschappen een Limited editions set speelkaarten van Supermarkt Buysse.
Let op! Op=Op. En weg is weg is de buurtwinkel.

Van Zeeland gaan we met hoge verwachtingen naar een Factory outlet in Brabant. Wij zijn er beiden nog nooit geweest maar kennen het fenomeen uit de documentaire van Michiel van Erp, Pretpark Nederland.
Onze verbazing is groot als we de enorme parkeerplaats van de factory outlet Rosada in Roosendaal oprijden. Geheel tegen de regels van Teun Koek moet de bezoeker hier betalen om te kunnen parkeren. Het lijkt de klanten niet te storen, zelfs op deze druilerige zondag lijken velen een bezoek aan een artificieel dorp geheel bestaande uit winkels als het hoogst haalbare tijdverdrijf te beschouwen. Op keurige Corona afstand staan de bezoekers in de rij om de winkels binnen te mogen. De outlet in Roosendaal is opgezet volgens dezelfde formule als Batavia stad Amsterdam en Roermond. Funshopping voor lage prijzen, ze beloven een unieke winkelervaring met meer dan 250 modemerken en cafés voor een koffie of lunch tussendoor. In Roermond zijn dat er ‘slechts’ tweehonderd, maar toch noemen ze zich de grootste designer outlet van de Benelux en Duitsland. Chinezen schijnen er graag te komen. De Tax Free mogelijkheden worden dan ook flink uitgevent.
Shoppen is in Roermond sowieso een geliefde bezigheid. “Shop till you drop”, en ‘Alles wat je nodig hebt en meer” vermeldt de website Retailpark Roermond om de potentiële bezoeker te verleiden om af te reizen naar het terrein met 22 winkels en maar liefst 1236 gratis parkeerplekken.
Onze eerste kennismaking met een factory outlet center (FOC), ook wel fashion  merken centra genoemd zet ons aan het denken. Is dit de toekomst van winkelen buiten de binnensteden en dorpscentra met als gevolg leegstand zoals sommige retaildeskundigen over  Factory Outlets beweren? De winkelcentra in de weilanden zijn wel de consequentie van de consumptiemaatschappij waarbij shoppen een vrijetijdsbesteding voor de hele familie is. En daarmee is het de tegenhanger van online winkelen vanuit huis, een activiteit die meestal individueel is en corona veilig is. De verwachting is dat dit op zijn minst zo hard zal toenemen als het winkelen als ervaring van Teun Koek en de FOC’s.
We gaan op op zoek naar het resultaat van deze groei, de distributiecentra  waarvan concentraties te vinden zijn in de gebieden rond Tilburg, Venlo en …..

Het is een van de meest opvallende veranderingen in de landschapsinrichting, de enorme blokkendozen die langs snelwegen en op industrieterreinen in sneltreinvaart gebouwd worden. Noodzakelijke logistieke centra waar al die goederen die wij als consument willen hebben opslaan en van waaruit ze naar ons huis of afhaalpunt gebracht worden. Ze worden ook wel fulfillment centra genoemd, de anonieme hallen van grote en kleine merken, die niet door iedereen gewaardeerd worden om hun invloed aan het uiterlijk van het Nederlandse landschap. Het college van Rijksadviseurs schreef er een rapport over met de veelzeggende titel (X)XL verdozing - Minder, compacter, geconcentreerder, multifunctioneler, vele media besteedde er aandacht aan en verdozing werd een nieuw Nederlands begrip. De Rijksbouwmeesters keken met name naar het uiterlijk, de media onderzochten de vaak slechte arbeidsomstandigheden voor veelal arbeidsmigranten en voor de bezorgers van al die pakketten. De problematiek van de enorme hoeveelheid retouren en vernietiging van met name textiel droeg ook een steentje bij aan het negatieve imago van de consequenties van ons online koopgedrag.

Het team Boven.land wil een kijkje nemen bij een van de nieuwe XXL distributiecentra maar vond overal een gesloten deur. Het lijkt makkelijker om een gevangenis in te komen dan een distributiecentrum. Waarschijnlijk is dit mede het gevolg van de veelal negatieve verslaggeving over dit onderwerp. Na vele schriftelijke en telefonische verzoeken en daaropvolgende afwijzingen besloten we toch maar in de auto te stappen en vanaf de openbare weg op onderzoek uit te gaan.

Als eerste bezoeken we de opslaghallen van de Nederlandse en Belgische webwinkel  Bol.com. Het nieuwe felblauwe distributiecentrum van Bol.com ligt aan de Pakketweg in Waalwijk, de straatnaam kan geen toeval zijn? Het ligt op een bedrijventerrein bij de A59 bij al bestaande bol.com hallen. Journalist Jeroen van Bergeijk werkte hier undercover en deed verslag van zijn ervaringen in media en in het boek: Binnen bij Bol.com Undercover bij de winkel van ons allemaal.  Wij van Boven.land moeten buiten blijven. Het valt ons eerlijk gezegd een beetje tegen, ons bezoek aan dit  distributiecentrum van Bol.com in Waalwijk.
 Ook al is het zondag, we hadden een enorme bedrijvigheid verwacht van in- en uitrijdende goederen busjes en personeel. Er moeten hier toch over de duizend mensen werken, vooral werknemers uit Oost Europa. Maar het enorme terrein is bijna verlaten, op wat crossende jongeren en een man in een zwarte wagen na. Een zwarte wagen die ons volgt vanaf het moment dat we komen aanrijden en op een kleine afstand stopt als wij stoppen. De Boven.Land stip sjouwen we door de modder om de juiste plek te vinden die de omvang van de hal zal illustreren. Dat valt niet mee. We gaan van de ene kant van het gebouw naar de andere, klimmen op elektriciteitshuisje om hoogte te maken en zakken weg in de modder als we dichterbij willen komen. Het moet de man in de zwarte wagen behoorlijke hoofdbrekens opleveren, wat doen die twee in hun rode autootje? Na een klein half uurtje geeft hij langzaam gas en nadert met open raam. “Mag ik vragen wat jullie doen?” Ons antwoord dat we fotografen zijn die een vorm en kleur studie doen-onze roze ronde cirkel steekt zo mooi af tegen het hoekige blauw-lijkt hem te overtuigen van onze goede bedoelingen. Hij is bewaker, een noodzakelijk kwaad nadat afgelopen zomer vier personen hier een gewapende overval pleegden en twee beveiligingsmedewerkers gijzelden. Op de vraag of hij onze foto’s wil zien antwoordt hij ontkennend en rijdt weer langzaam door over het immense terrein met nieuwe hallen in aanbouw. Om de groei van de internetaankopen bij te houden wordt er volop bijgebouwd, het hele complex moet groeien naar 100.000 m². Deze nieuwe hal is 50.000 m² en heeft ruimte voor 7 miljoen artikelen.

De gevolgen van de groeiende noodzaak om meer distributiecentra te bouwen wordt op steeds meer locaties zichtbaar. Zo ook op de plek waar alles al groot, groter en grootst is, de Maasvlakte in Rotterdam. Hier Is  het grootste distributiecentrum van Nederland gepland. DHG distripark Maasvlakte West. In samenwerking met de Rotterdamse haven gaat hier een centrum komen van 210.000 m². Het plan was dat er vanaf september 2020 gebouwd gaat worden op de enorme zandvlakte. Welkom om daar een kijkje te nemen zijn we niet. De afwijzingen in de e-mails zijn vriendelijk maar worden steeds duidelijker en eindigt na vele doorverwijzingen met een bericht van De Director Port Development Havenbedrijf Rotterdam: “Bedankt voor uw e-mail met de uitgebreide toelichting.Naar aanleiding van uw verzoek heb ik hierover contact opgenomen met DHG en hebben we besloten om hier geen medewerking aan te verlenen.” Datzelfde overkwam ons eigenlijk bij alle toegangsverzoeken bij XXL distributiecentra. De negatieve berichtgeving over de invloed die deze dozen hebben op het landschap, de zogenaamde verdozing van Nederland maakt dat ze niet staan te springen om pottenkijkers. Ook niet als dat twee nieuwsgierige vreemde creatieven  zijn met een ‘kunstproject’.
 Dit weerhoudt ons niet om af te reizen naar de locatie op Maasvlakte II. Vanaf de openbare weg zou het bouwterrein gewoon zichtbaar moeten zijn. Na onze lunch bij cafetaria Smickel -inn , het balkon van Europa op het uiterste puntje van de Maasvlakte gaan we vol verwachting op pad. Want wat zullen we aantreffen op de plek waar we zo hartgrondig niet welkom zijn?
Niets…. Een paar shovels en wat bouwmaterieel, maar verder niets meer dan een zandvlakte in afwachting van activiteit. Is dit uitstel of afstel? Leegte te midden van de indrukwekkende omgeving die de Maasvlakte is. Een enorm maanlandschap waar alles uitvergroot lijkt te zijn en totaal gericht op logistiek en transport. Zelfrijdende treinen, enorme oppervlaktes met containers, bergen van kolen. De mens heeft hier de maat van een mier met bijbehorende werkdrift.
Ontwikkelaar DHG koos bewust voor deze locatie om zo min mogelijk in te grijpen in het Nederlandse landschap.‘DHG vindt dat locaties voor XXL-distributiecentra zorgvuldig moeten worden gekozen en dat ontwikkelingen zo min mogelijk onnodig ten koste moeten gaan van het karakter van het Nederlandse landschap. We investeren daarom voornamelijk in de duurzame herontwikkeling van bestaande bedrijventerreinen en verouderde havengebieden of op locaties die specifiek voor industrie en distributie zijn gecreëerd, zoals de Rotterdamse Maasvlakte,’ aldus Willem Slager, partner DHG op de  website vastgoedmarkt.nl voor logistiek. Een te waarderen standpunt lijkt ons. Waarom we dan toch niet welkom zijn met onze Boven.land stip is onduidelijk.

Nog een plek waar we niet welkom zijn ligt in Bleiswijk
De Duitse online mode en lifestyle gigant Zalando bouwt hier op het bedrijventerrein Greenparc hun eerste Nederlandse XXL distributiecentrum. Oppervlakte: 19 voetbalvelden groot, investeringskosten ruim 200 miljoen. De afwijzing die we hier ontvangen is vriendelijk maar nog duidelijker dan bij de Maasvlakte. Hier schrijft de development manager van Somerset Capital Investors : “Ik heb uw mail gelezen. Allereerst dank voor de heldere uiteenzetting en toelichting op uw vraag. Ik moet u bij deze mededelen dat wij hier geen toestemming voor verlenen.” Hij wenst ons vervolgens wel allervriendelijkst succes met ons creatieve project.
 Er moet straks in de hal ruimte zijn voor 16 miljoen producten. Als dit de plek is waar de retouren komen zal dat ook niet gering zijn. Zalando biedt de service van gratis retour aan en krijgt ruim de helft van alle aankopen terug. Er mag tot honderd dagen na aankoop geretourneerd worden en ze bieden ook nog eens de ‘Haal Op Service’ aan. Het retour pakket wordt opgehaald waar en wanneer de klant maar wil. Robots zullen hier een deel van het werk van mensen gaan overnemen, de afstanden die werknemers af moeten leggen zijn te groot aan het worden, soms lopen werknemers in distributiecentra meer dan twintig km op een dag. Aan duurzame energievoorziening is gedacht, Op het dak liggen zonnepanelen. Greenparc is een bestaand bedrijvenpark met bijbehorende infrastructuur. Er hoefde dus geen nieuw land opgeofferd voor deze vestiging en het ligt strategisch goed, aan de A12 vlakbij de Randstad.  Veel distributiecentra liggen pal aan de snelweg en zijn daardoor zichtbaar voor het voorbijrazende verkeer. Zo ook de hal van de Primark in Roosendaal die we min of meer per ongeluk opeens zien vanuit het raam van de Boven.land Samurai.
 Ze hebben  bij primark de opslagcapaciteit flink uitgebreid de laatste jaren. Ze hadden al 56.000 vierkante meter aan opslag, in 2020 kwam daar nog eens 30,000 vierkante meter vloeroppervlak bij met een hoogte van 22 m bij. Dat is dus in totaal 86.000 vierkante meter met Primark spullen; kunstnagels, gewatteerd jasje voor uw huisdier, mannen- vrouwen- en kindermode, alles voor huis tuin en keuken, een kerstmannen outfit voor de baby, telefoonhoesjes, gereedschap. Waarschijnlijk rekken en rekken vol. Deze artikelen zijn bedoeld voor de winkels van Primark, een webshop heeft Primark niet. De winkels met ultragoedkope artikelen moeten de klanten verleiden tot de aankoop van meerdere producten tegelijk. In een webshop is dit moeilijker te bewerkstelligen dan in fysieke winkels. De lage prijzen maken het onmogelijk om levering aan huis te doen.
Twintig miljoen investeren in nieuwbouw voor opslag lijkt de actuele norm voor bedrijven, Net als bij Zalando in Bleiswijk is dit de investering in de nieuwbouw voor Primark .

Onze Boven.land reis door het consumptielandschap van Nederland zit er op. We zijn er vol van. Heeft het ons een nieuw perspectief gegeven? Op zijn minst zijn we op plaatsen geweest waar we te voren geen beeld van hadden. De omvang van de distributiehallen, de indrukwekkende Maasvlakte hebben indruk  gemaakt. We hebben kennis opgedaan over retail en over koopgedrag waarvan we soms mismoedig en soms uitermate vrolijk van zijn geworden. We hebben de meest industriële delen van Nederland gezien met een lange geschiedenis van industrie en logistiek. We hebben daarin ook schoonheid gezien. En tussen dit alles zijn we door boeren- en landbouwgebieden in Brabant en Zeeland gereden die onaangetast lijken en waar we voor onze volgende hoofdstukken, met andere vragen, zeker terugkeren. Wij zijn er klaar voor.




Foto’s
Staan in Google Photos.




.


